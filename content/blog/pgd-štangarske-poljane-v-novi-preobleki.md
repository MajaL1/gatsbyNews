---
title: PGD ŠTANGARSKE POLJANE V NOVI PREOBLEKI
date: 2021-11-30T19:15:17.218Z
intro: >-
  Želja po novem videzu gasilskega doma se je med člani porajala že kar nekaj
  let, najbolj pa smo si želeli, da naš dom dobi novo preobleko še pred letom
  2022, ko društvo praznuje prav posebno obletnico. S številnimi pridnimi rokami
  in ogromno volje nam je to uspelo.
image1: /assets/20211125_143312.jpg
image2: /assets/20210923_183641.jpg
top: true
category: Dogodki
---
Z delom smo pričeli že v poletnih dneh. Najprej je bila obnove deležna slika Svetega Florjana, nato pa smo naredili hidroizolacijo temeljev in odvodnavanje meteorne vode. Sledila je menjava strehe, pri kateri pa nam je nekoliko ponagajalo vreme in dela prestavilo za nekaj dni. Tako je mesec september v našem domu veliko obetal in je bil tudi dodobra izkoriščen. Do konca septembra je bila streha dvignjena in na novo prekrita, sledil pa je le še zaključek: nova fasada. Delo na fasadi se je začelo konec septembra, dokončano pa je bilo v prvih dneh novembra. Za piko na i smo naredili še nove zaključke na strehi in tako je bil cilj dosežen, naš gasilski dom je dobil povsem novo podobo.

Gasilski dom PGD Štangarske Poljane tako v novi, lahko bi rekli slavnostni obleki, že nestrpno pričakuje naslednje leto, ko naše društvo praznuje svoj 90. rojstni dan. Člani se obletnice že močno veselimo in srečni smo, da nam je pred njo uspelo uresničiti začrtan plan, hkrati pa upamo, da se z nami veselite tudi ostali.

Celotnega procesa namreč ne bi mogli izpeljati brez vse pomoči, ki smo jo prejeli, zato se velja na tej točki iz srca zahvaliti vsem, ki ste si vzeli čas in priskočili na pomoč med delom v gasilskem domu; vsem, ki ste poskrbeli, da naši marljivi delavci niso bili lačni; vsem, ki ste kakorkoli drugače prispevali k obnovi in nenazadnje vsem, ki ste nas finančno podprli in s tem sploh omogočili sama dela. 

Iskrena hvala vsem in vsakemu izmed vas!

Z gasilskim pozdravom: na pomoč!
