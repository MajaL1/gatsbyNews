---
title: Kdo popravlja Googlove algoritme
date: 2019-11-14T11:10:57.220Z
description: |2
   Google večkrat javno izpostavi, da so njegovi algoritmi pravični in da delujejo brez človeškega friziranja rezultatov. Algoritmi, ki jih večkrat imenujejo tudi najpomembnejša koda na svetu, saj vsako minuto odgovarja na več kot 3,8 milijone poizvedb in v praksi določa, kdo bo na spletu viden in kdo ne, so po Googlovem zatrjevanju avtonomni in objektivni. To do neke mere drži, a obsežna raziskava, ki so jo izvedli pri The Wall Street Journalu (odprta povezava), kaže tudi drugo plat zgodbe.
---
The Wall Street Journal - Google večkrat javno izpostavi, da so njegovi algoritmi pravični in da delujejo brez človeškega friziranja rezultatov. Algoritmi, ki jih večkrat imenujejo tudi najpomembnejša koda na svetu, saj vsako minuto odgovarja na več kot 3,8 milijone poizvedb in v praksi določa, kdo bo na spletu viden in kdo ne, so po Googlovem zatrjevanju avtonomni in objektivni. To do neke mere drži, a obsežna raziskava, ki so jo izvedli pri The Wall Street Journalu (odprta povezava), kaže tudi drugo plat zgodbe.



V več kot sto pogovorih z Googlovimi zaposlenimi in drugimi strokovnjaki in obsežnim lastnim testiranjem so ugotovili, da Google še kako tudi ročno "popravlja" rezultate. Zlasti po letu 2016 in ameriških predsedniških volitvah se je moderiranje rezultatov okrepilo. Googlov algoritem sistematično favorizira večja podjetja v primerjavi z manjšimi in je v preteklosti vsaj enkrat spreminjal rezultat na izrecno eBayevo prošnjo. Pri funkciji samodejnega dokončevanja iskalnih terminov oziroma predlogov med tipkanjem Google vzdržuje seznam nezaželenih pojmov, ki se ne pojavljajo, kot bi se organsko morali (to na primer velja za splav, migracije in ostala kontroverzna vprašanja). Podobno velja tudi za ostale rezultate, ki ne sodijo v iskalni algoritem - denimo featured snippets, knowledge panels in novice. Tudi tod rezultate človeški moderatorji pogosteje popravljajo.



Google poleg črnega seznama blokiranih strani, ki zahtevajo organi pregona, vsebuje tudi svoje sezname prepovedanih strani. Medtem ko organi pregona blokirajo strani, ki razpečujejo otroško pornografijo, avtorsko zaščitene vsebine in druge prepovedane teme, Google blokira tudi strani, ki ne kršijo zakona. Po eni strani so to strani, ki skušajo izigrati algoritem in se uvrstiti više, kot bi organsko smele, nekaj pa je tudi strani, katerih vsebina ni javno znana. Google sicer javno trdi, da takšnih črnih seznamov nima.



Googlov algoritem je sicer ena najbolje varovanih skrivnosti na svetu, saj bi razkritje povzročilo rast strani, ki ga želijo pretentati. Zaradi tega se algoritem često spreminja: leta 2017 je bilo sprememb 2400, lani pa že 3200. Iz Googla med drugim sporočajo, da so algoritem in rezultate vedno skrbno spremljali in prilagajali, da bi uporabniki dobili relevantne rezultate iz najzanesljivejših virov, zato v rezultatih preiskave ne vidijo nič novega ali nenavadnega. Četudi je to res, ostaja dejstvo, da je Google verjetno najmogočnejša sila na internetu, ki de facto odloča, kdo je viden in kdo izgine v pozabo. V moderni dobi širjenja neresnic in zavajajočih informacij je to še pomembnejša vloga.
