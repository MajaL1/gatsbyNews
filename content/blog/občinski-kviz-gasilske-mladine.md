---
title: Občinski kviz gasilske mladine
date: 2020-02-29T21:15:02.815Z
intro: >-
  V soboto, 29. 2. 2020, je v OŠ Šmartno pri Litiji potekal občinski kviz
  gasilske mladine, katerega sta se iz našega društva udeležili ekipi
  pripravnikov in pionirjev. 
top: false
category: Mladina
---
Priprave na kviz so se seveda začele že veliko prej. Naučiti se je bilo potrebno veliko teoretičnega znanja o zgodovini gasilstva in gasilski preventivi, manjkalo pa ni tudi vsebin iz prve pomoči. Prav tako je bilo potrebno izpiliti tudi praktične vaje gasilskih spretnosti in štafetnega vezanja vozlov ter navezave orodja. Delo pripravnikov Dominika, Karin, Tanje in Teje je potekalo pod mentorstvom Urbana, pionirje Lovra, Tima in Nežo pa je na tekmovanje pripravljala mentorica Katja.

Obe ekipi sta na tekmovanje odšli z željo po čim uspešnejših dosežkih. Na tekmovanju so se potrudili po svojih najboljših močeh ter pokazali veliko znanja. Pripravniki so bili v svoji kategoriji znova najboljši in našemu društvu priskrbeli pokal za 1. mesto, s tem pa se uvrstili tudi na regijsko tekmovanje. Pionirji so bili malo manj uspešni in pristali na 8. mestu, a kljub temu niso obupali in se že veselijo naslednjega tekmovanja. Obema ekipama čestitamo in jima želimo še veliko uspešno premaganih izzivov.

Na tekmovanju pa nista bili prisotni le tekmovalni ekipi. Naše društvo je bilo namreč na vrsti za pomoč pri organizaciji tekmovanja. Poskrbeli smo, da tekmovalci niso ostali lačni ter za nekaj drugih tehničnih stvari pri pripravi. Zahvaljujemo se vsem, ki so si vzeli čas in tako pripomogli k uspešni izvedbi tekmovanja.
