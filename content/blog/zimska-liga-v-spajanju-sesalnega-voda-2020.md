---
title: Zimska liga v spajanju sesalnega voda 2020
date: 2020-04-12T07:03:50.424Z
intro: >-
  Sredi lanskega junija se je v gasilnem domu zbrala prenovljena zasedba mladih,
  veselih in uspehov željnih članic. Na prve vaje smo prišle popolnoma
  nepripravljene. Nismo vedele, kakšne so naše naloge, kako celotna vaja poteka
  in koliko truda ter moči je potrebno v vajo vložiti. Skratka, lahko bi rekli,
  da nismo imele pojma. Počasi smo se bližale prvim tekmovanjem, hkrati pa tudi
  prvim v celoti izpeljanih vajam, brez kazenskih točk.


  Ko je bilo za nami že nekaj uspešnih in prav tako neuspešnih tekmovanj, je v
  ekipo prišla ideja o udeležbi na zimski ligi. "Dejmo punce, do lige mormo
  naštudirat tole!" se je slišalo na vsakih vajah in še z večjo vnemo ter željo,
  da se na ligo odpravimo skupaj z ekipo članov, smo pridno izboljševale čase
  naših vaj. 
image1: /assets/img_6066.jpeg
image2: /assets/img_4966.jpeg
image3: /assets/img_6071.jpeg
image4: /assets/img_6067.jpeg
top: false
category: Operativa
---
Kmalu smo izvedele, da se člani lige ne bodo udeležili, kar nas je od vsega skupaj malo odvrnilo. A so nam vseeno obljubili njihovo podporo in navijaško zvestobo, zato smo vztrajno vadile in vadile vse do začetka zimske lige.

Prvo tekmovanje je potekalo 18. januarja v Staršah. Vse je bilo povsem drugače kot na tekmovanjih, katerih smo bile vajene od prej. Če bi nam pred prvim nastopom izmerili srčne utripe, bi verjetno rezultati presenetili marsikaterega zdravnika. Živčki so nam delali tako močno, da se še danes čudimo, kako nam je sploh uspelo izpeljati dokaj solidne vaje. Pustimo to, strah je bil premagan in podale smo se naprej.

Naslednjega tekmovanja smo se že veselile, saj smo mislile, da vemo kaj nas čaka. Vendar nas je na dan tekmovanja presenetila bolezen naše desetarke. Dobesedno v zadnji minuti smo situacijo rešile in našle zamenjavo ter se odpravile na pot proti Keblju. Z nekoliko boljšimi vajami smo tekmovanje ponovno zaključile v drugem krogu. 

V pričakovanju, da bo šlo znova nekaj narobe, so nas pozitivno presenetili naši člani, ki so se prav tako odpravili na tekmovanje, ki ga je 22. 2. gostilo PGD Zalog pri Cerkljah. Nam so manjkale izkušnje, članom pa natančnost in zbranost, kar je pripeljalo do tega, da Štangarskih Poljan spet ni bilo v tretjem krogu. Čeprav tega takrat še nismo vedele, se je zimska liga s tem tekmovanjem zaključila. Tekmovanje v Zbiljah je namreč odpadlo. 

Zimska liga je bila za nas izkušnja, katero bi lahko povzele s pregovorom, da je važno sodelovati in ne zmagati. Temu pa bi dodale, da smo se skozi tekmovanja veliko naučile, doživele veliko zabavnih in nepozabnih trenutkov ter obenem sklepale tudi nova prijateljstva. 

Za skupno 9. mesto se moramo najprej zahvaliti našima mentorjema, ki sta nas iz popolnega neznanja pripeljala do rezultatov, ki jih nihče od nas ni pričakoval. Hvala za vajin trud, vztrajnost in željo po uspehu, hkrati pa hvala za vso podporo na samih tekmovanjih. Cenimo to, ne pa misliti, da smo že obupale, se vidimo na vajah!

Kljub temu, da nismo dosegle nobene zmage, nobenega drugega ali tretjega mesta in se niti enkrat uvrstile v tretji krog tekmovanja, smo same sebi zmagovalke. Dosegle smo namreč nekaj, kar se nam je sredi poletja zdelo nemogoče! Kdo bi vedel, morda bomo drugo leto pisale o zmagah ...
