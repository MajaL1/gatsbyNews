---
title: Motorola uradno oznanila vrnitev telefona Razr - s prepogljivim zaslonom
date: 2019-11-18T10:32:21.482Z
description: >-
  Po mnogih namigih in pobegih informacij so pri Motoroli naposled razgrnili vse
  podrobnosti oživitve legendarne serije telefonov Razr. Novinec bo poklopni
  telefon klasične zasnove z upogljivim zaslonom in Androidom ter z zasoljeno
  ceno poldrugega tisočaka dolarjev.
---
The Verge - Po mnogih namigih in pobegih informacij so pri Motoroli naposled razgrnili vse podrobnosti oživitve legendarne serije telefonov Razr. Novinec bo poklopni telefon klasične zasnove z upogljivim zaslonom in Androidom ter z zasoljeno ceno poldrugega tisočaka dolarjev.



Motorolinih telefonov Razr s sredine prejšnjega desetletja se bržkone večina še dobro spominja, saj so postali sinonim za klasičen poklopen žepni dizajn. S preko sto milijoni prodanih kosov so bili tudi med najuspešnejšimi, a naposled jih je povozil iPhone, ko je zaštartal dobo sodobnih pametnih telefonov. Z zatonom Razrjev je šlo na slabše tudi njihovi firmi in ta danes obratuje kot podružnica Lenova. Od tam je že v začetku leta ušla informacija, da poteka projekt oživitve znamke Razr, in sicer z napravo za zajetnih 1500 dolarjev ter s prepogljivim ekranom. Od takrat so podatki o novem telefonu ušli še večkrat, tako da uradna najava izpred dni ni več presenečenje.



Oživljena Motorola Razr je zares telefon z upogljivim zaslonom OLED, toda za razliko od trenutno razvpitih samsungov in huaweijev se zaradi retro poklopne oblike ekran podaljša v stolpec, ne pa razpre v tablico. Ločljivost tako znaša nenavadnih 2142×876 pik ob velikosti 6,2 palca, medtem ko rabi v zaprtem stanju služi dodaten 2,7-palčni ekranček resolucije 800×600. Snovalci so se pri razvoju povezali z Googlom, zato naj bi ga znala Razrjeva inačica Androida 9 dobro izrabiti. Nasploh so inženirji posvetili veliko časa glavni šibki točki prepogljivih telefonov - zglobu. Mehanizem je zasnovan tako, da se upogljivi panel čimmanj izrablja in je v odprtem položaju dobro podprt, zaradi česar ni vidnih zarez, mečkanja ali odstopanja plasti. Kako se bo tečaj dejansko obnesel v praksi, pa moramo seveda šele videti.



V družbi očitno mnogo stavijo na nostalgičen in praktičen dizajn - vkup s priklicem retro tipkovnice - toda v zameno so žrtvovali ogromno drugih lastnosti. Notranjost je kvečjemu povprečna, če ne celo podstandardna: telefon poganja Snapdragon 710 v navezi s 6 gigabajti pomnilnika in 128-gigabajtno shrambo. Kamerici sta dve; zunanja ima 16 milijonov pik in je brez stabilizacije ali drugi naprednih elementov, notranja za sebčije pa premore 5 MP. Baterija ima kilavih 2510 mAh, edini vtič je USB-C, naprava pa ima tudi vgrajeno kartico eSIM, kar bržkone pomeni obvezno vezavo na operaterja (v ZDA je to Verizon). In predvsem: cena zares znaša 1500 dolarjev (ZDA, brez davka). Zato se je nemogoče izogniti neprijetnemu občutku, da so v Motoroli žrtvovali preveč, legendarni in priročni obliki navkljub.



26. decembra se odpro prednaročila za Združene države, kjer naj bi prvi kupci Razrje prejeli 9. januarja. Preostanek sveta bo moral čakati dlje v leto 2020.
